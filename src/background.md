# Передумови

<!-- toc -->

Anki це програма, яка полегшує запам'ятовування. Оскільки вона є значно
ефективнішою за традиційні методи навчання, Ви можете або суттєво зменшити час
навчання, або ж суттєво збільшити кількість вивченого матеріалу.

Отримати користь від Anki може будь-хто, у кого є щоденна потреба у
запам'ятовуванні. Її можливості є безмежними, адже вона не прив'язана до типу
контенту та підтримує зображення, аудіо, відео та наукове форматування (через
LaTeX). Наприклад:

- опанування мови

- підготовка до медичних та юридичних іспитів

- запам'ятовування імен та облич людей

- пригадування географії

- вивчення довгих віршів

- навіть тренування гітарних акордів!

В основі Anki лежить дві прості концепції: **активна перевірка пригадування**
та **інтервальне повторювання**. Незважаючи на те, що про них багато писалося в
науковій літературі протягом тривалого часу, більшості учнів вони невідомі.
Розуміння того, як вони працюють, дозволить Вам стати ефективнішим учнем.

## Активна перевірка пригадування

_Активна перевірка пригадування_ полягає в отриманні запитання та спробі
запам'ятати відповідь. Такий підхід відрізняється від _пасивного навчання_, де
ми читаємо, дивимось або щось слухаємо не зупиняючись на перевірку того, чи ми
знаємо відповідь. Дослідження показують, що для формування сильної пам'яті,
активна перевірка пригадування є значно ефективнішою ніж пасивне навчання.
На це є дві причини:

- Спроба відтворення чогось _посилює_ пам'ять, збільшуючи ймовірність того, що
  ми зможемо запам'ятати знову.

- Коли ми не можемо відповісти на запитання, вона вказує що слід повернутися
  до матеріалу і повторити його або ж наново вивчити.

Ймовірно, Ви зустрічалися з активною перевіркою пригадування в шкільні роки,
навіть не усвідомлюючи цього. Коли хороші вчителі дають Вам ряд запитань після
прочитання статті, або проводять щотижневі контрольні роботи перевірки
успішності, вони роблять це не для того, щоб просто перевірити чи Ви засвоїли
матеріал. Завдяки перевіркам вони підвищують Ваші шанси запам'ятати матеріал на
майбутнє.

Хорошим методом включення активної перевірки пригадування у Ваш навчальний
процес є використання _навчальних карток_. На звичайних паперових навчальних
картках Ви записуєте з однієї сторони запитання, а з іншої - відповідь. Не
дивлячись на зворотну сторону картки допоки Ви не придумали відповідь, Ви
можете навчатися значно ефективніше порівняно з пасивним переглядом.

## Користай або втрачай

Ваш мозок є ефективною машиною і він часто відкидає ту інформацію, яку вважає
неважливою. Те, що Ви не можете пригадати чим вечеряли в понеділок два тижні
тому, цілком ймовірно пов'язане з тим, що ця інформація є зазвичай неважливою.
На противагу цьому, якщо б, того дня, Ви пішли до фантастичного ресторану і
протягом наступних двох тижнів розказували людям, як це було чудово, то мабуть
Ви б запам'ятали найменші деталі.

Мозок застосовує стратегію "користай або втрачай" до усього, що ми вивчаємо.
Якщо ви цілий день намагаєтесь запам'ятати якісь наукові терміни, а потім не
думаєте про них протягом двох тижнів, цілком ймовірно, Ви забудете більшість
матеріалу. Насправді, дослідження показують що ми забуваємо приблизно 75%
матеріалу, який ми вивчали протягом останніх 48 годин. Звучить гнітюче,
особливо якщо Вам треба вивчити багато інформації!

Однак існує просте рішення: _пригадування_. Пригадуючи щойно вивчену
інформацію, ми можемо суттєво зменшити кількість забутої.

Єдиною проблемою є те, що традиційне пригадування є не надто практичним. Якщо
Ви використовуєте паперові навчальні картки, то маючи лише 30, дуже легко їх
пролистати. Однак задача виглядає складною, щойно карток стає 300 або 3000.

## Інтервальне повторювання

_Ефект інтервалу_ було відкрито німецьким психологом Германом Еббінґаузом у
1885 році. Він дослідив, що ми можемо запам'ятовувати інформацію ефективніше,
якщо розіб'ємо пригадування на різні часові проміжки, замість того, щоб вчити
матеріал за допомогою багаторазового повторювання в рамках однієї навчальної
сесії. Починаючи з 1930-их запропоновано багато варіантів застосування
ефекту інтервалу для покращення навчання. Зрештою, це вилилося у те, що ми
сьогодні називаємо інтервальним повторюванням.

Ось іще один приклад з 1972 року, коли німецький науковець на ім'я Себастьян
Лейтнер популяризував метод інтервального повторення з паперовими навчальними
картками. Розкладаючи паперові картки у різні коробочки, і, перекладаючи до
інших коробочок у випадку успішного або неуспішного пригадування картки, можна
було швидко зробити оцінку того наскільки добре картку було вивчено та
коли її слід переглянути знову. Такий підхід був суттєвим вдосконаленням,
порівняно зі складанням всіх карток до однієї коробки, і він надалі широко
використовувався у комп'ютерному ПЗ навчальних карток. Такий підхід є досить 
грубим і не дозволяє запланувати точну дату, коли щось треба переглянути
знову, а також він не дуже добре підходить для матеріалу мінливої складності.

Найбільша розробка за останні 30 років припадає на авторів SuperMemo,
комерційної програми навчальних карток, у якій реалізовано метод інтервального
повторювання. SuperMemo першою розробили ідею системи, яка зберігає записи
про ідеальний час повторювання матеріалу та самостійно оптимізується, залежно
від продуктивності користувача.

У системі інтервального повторювання SuperMemo, щоразу, коли Ви відповідаєте на
запитання, Ви кажете програмі наскільки добре Ви змогли запам'ятати його:
повністю забули, зробили невеличку помилку, складно було запам'ятати, легко
запам'ятали тощо. Програма використовує цей відгук щоб визначити оптимальний
час наступного показу картки. Оскільки пам'ять міцнішає щоразу як Ви успішно
пригадали матеріал, проміжок між повторюваннями стає більшим і більшим - таким
чином Ви можете побачити запитання вперше, потім - через 3 дні, потім -
через 15 днів, потім - через 45 тощо.

Такий підхід став революційним у навчанні, оскільки він дозволяв вивчати та
підтримувати інформацію з мінімальними зусиллями. Це відобразилося у
гаслі SuperMemo: «З інтервальним повторюванням ти можеш "забути забувати"».

## Чому Anki?

Не применшуючи великого вкладу SuperMemo у цій області, у неї теж є проблеми.
Зараз програму критикують за те, що у ній багато дефектів та складна навігація.
Вона працює лише на Windows комп'ютерах. Вона є запатентованим ПЗ, тобто
кінцеві користувачі не можуть розширити її функціонал чи отримати доступ до
«сирих» даних. І хоча дуже старі версії були доступними безкоштовно, вони є
досить обмеженими для використання у сучасних реаліях.

Anki вирішує ці недоліки. Безкоштовні клієнти Anki доступні для багатьох
платформ, а тому незабезпечені учні та вчителі з обмеженим бюджетом не залишені
напризволяще. Anki є відкритим ПЗ з багатою бібліотекою додатків, що їх 
створили користувачі. Вона є мультиплатформною та працює на Windows, macOS,
Linux/FreeBSD та деяких мобільних пристроях. І вона є суттєво легшою у
використанні, порівняно з SuperMemo.

Система інтервальних повторювань Anki базується на старішій версії алгоритму
SuperMemo, який називається [SM-2](faqs.md).
