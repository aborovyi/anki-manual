# Початок роботи

<!-- toc -->

## Встановлення та оновлення

Скористайтеся інструкціями для своєї системи:

- [Windows](./platform/windows/installing.md)
- [Mac](./platform/mac/installing.md)
- [Linux](./platform/linux/installing.md)

## Відео

Щоб швидше ознайомитися з Anki, перегляньте наступні вступні відео (англійською
мовою). Деякі з них записано для попередніх версій Anki, однак викладені
поняття залишаються незмінними.

- [Спільні колоди та основи пригадування](http://www.youtube.com/watch?v=QS2G-k2hQyg&yt:cc=on)

- [Синхронізація](https://www.youtube.com/watch?v=YkiM4DPzSVc&list=PLGgmaKOIHykFoomqkBJAyGiDQ2kyiuTao&yt:cc=on)

- [Зміна порядку карт](http://www.youtube.com/watch?v=DnbKwHEQ1mA&yt:cc=on)

- [Зміна стилю карт](http://www.youtube.com/watch?v=F1j1Zx0mXME&yt:cc=on)

- [Введення відповіді](http://www.youtube.com/watch?v=5tYObQ3ocrw&yt:cc=on)

Якщо у Вашій країні немає доступу до YouTube, ви можете
[завантажити відео](https://apps.ankiweb.net/downloads/archive/screencasts/2.0/).

## Основні поняття

### Картки

Запитання та відповідь формують пару, яка називається 'карткою'. Цей термін
походить від паперової навчальної картки, на якій з однієї сторони знаходиться
запитання, а з іншої - відповідь. Картка у Anki не виглядає так, як справжня
картка, і, типово, коли Ви бачите відповідь, запитання теж видно.
Наприклад, якщо Ви вивчаєте основи хімії, то можете зустріти таке запитання:

    П: Яким хімічним знаком позначається кисень?

Трішки подумавши, і вирішивши, що відповіддю буде О, Ви натискаєте на кнопку
відображення відповіді, і Anki каже:

    П: Яким хімічним знаком позначається кисень?
    В: О

Переконавшись у правильності відповіді, Ви можете сказати Anki наскільки добре
запам'ятали картку, і Anki вирішить коли її показати наступного разу.

#### Типи карток

- **Нова:** Новою є картка, яку Ви завантажити або створили, однак іще ні
разу не вивчали.

- **Запам'ятовувальна:** Картки, які Ви бачили вперше нещодавно і їх все ще
треба запам'ятати.

- **Пригадувальна:** Картки, які було вивчено раніше, а тепер їх слід
пригадати, щоб не забути.
  Існує два типи пригадувальних карток:
- **Молода:** Молодою є картка, яка має інтервал повторювання менше 21 дня,
і не є запам'ятовувальною.
- **Досвідчена:** Досвідченою є картка, яка має інтервал повторювання 21 день
або більше.

- **Перезапам'ятовувальна:** Перезапам'ятовувальною є картка, на якій Ви
помилилися у режимі пригадування, а тому вона повернулась у режим
запам'ятовування для повторного вивчення.

### Колоди

'Колода' є групою карток. Картки можна розкласти в різні колоди, щоб вивчати
лише якусь частину, а не всі картки одночасно. Кожна колода має окремі
налаштування, як от щоденна кількість нових карток для запам'ятовування чи
скільки чекати перед наступним показом картки.

Колоди можуть містити інші колоди, утворюючи дерева колод. Anki використовує
"::" щоб відокремлювати рівні. Наприклад, колода "Китайська::Ханьцзи" є
колодою "Ханьцзи", яка знаходиться в колоді "Китайська". Якщо Ви оберете
"Ханьцзи", тоді для вивчення будуть доступні лише ханьцзи картки; якщо ж
оберете "Китайська", тоді будуть показувати всі китайські картки, включно з
картками ханьцзи.

Розмістити колоду в дереві можна двома способами: або в її імені є "::", які
будуть відділяти рівні, або ж її можна перетягнути у переліку колод. Колоди,
які знаходяться всередині інших колод (ті, які мають у своїй назві принаймні
одні "::") часто називаються 'підколодами', а колоди найвищого рівня -
'суперколодами' або 'батьківськими колодами'.

Anki запускається з колодою, яка називається "default" (типова); до неї
потраплятиме будь-яка картка, яка не входить до іншої колоди. Anki сховає
типову колоду, щойно у ній не буде жодної картки і Ви маєте інші колоди.
Також Ви можете перейменувати цю колоду та використовувати її для інших карток.

Колоди розташовуються у переліку колод в алфавітному порядку. Цей порядок може
виглядати дивним, якщо Ваші колоди містять числа. До прикладу, "Моя колода 10"
з'явиться перед "Моя колода 9", оскільки 1 знаходиться перед 9. Якщо Ви бажаєте
пронумерувати свої колоди, додавайте "0" перед одно цифровими числами, напр.
"Колода 01", "Колода 02" ... "Колода 10".

Колоди краще підходять для того, щоб охоплювати широкі категорії карток,
а не окремі теми, як от "дієслова пов'язані з їжею" чи "урок 1". Більше
інформації щодо цього наведено у параграфі
[правильне використання колод](editing.md#Правильне-використання-колод).

Те, як колоди визначають порядок показу карток, описано у параграфі
[порядок показу](studying.md#Порядок-показу)

### Нотатки та поля

При створенні навчальних карток, щоб зв'язати між собою інформацію, часто
потрібно створити більше аніж одну картку. Наприклад, якщо Ви вивчаєте
французьку, і ви вивчили, що слово "bonjour" означає "привіт", Ви можете
хотіти створити одну картку, яка показує "bonjour" і просить Вас
запам'ятати, що це - "привіт", й іншу картку, яка показує "привіт"
і просить запам'ятати "bonjour". Перша картка перевіряє здатність розпізнати
іншомовне слово, а інша - вміння його відтворити.

Використовуючи паперові навчальні картки, єдине, що можна зробити - записати
інформацію двічі: по одному разу для кожної картки. Деякі програми навчальних
карток спрощують життя, надаючи можливість поміняти передню і задню сторони.
Це суттєве покращення порівняно з паперовими картками, однак, існують два
головних недоліки:

- Оскільки такі програми не відстежують окремо Ваш поступ у розпізнаванні та
відтворенні, картки можуть з'являтися у не оптимально. Як наслідок, Ви будете
забувати більше ніж Вам хотілося б, або ж, вчити більше, аніж потрібно.

- Обертання питання і відповіді працює лише, коли Ви маєте абсолютно ідентичний
вміст на кожній стороні. До прикладу, таким чином неможливо показати додаткову
інформацію на зворотній стороні кожної картки.

Anki розв'язує цю задачі, дозволяючи розділити вміст карток на окремі блоки
інформації. Ви можете сказати Anki, які частини інформації показувати на
кожній стороні картки, і Anki подбає про створення Ваших карток та їх 
оновлення, якщо Ви внесете в майбутньому зміни.

Уявіть, що ми вчимо французький словник, і хочемо показувати на зворотній
стороні кожної картки номер сторінки. Наша картка мала б виглядати отак:

    П: Bonjour
    В: Привіт
       ст. №12

І:

    П: Привіт
    В: Bonjour
       ст. №12

У цьому прикладі, ми маємо три блоки зв'язаної інформації: слово французькою,
український відповідник і номер сторінки. Якщо ми складемо їх разом, вони
виглядатимуть наступним чином:

    Французька: Bonjour
    Українська: Привіт
    Сторінка: 12

У Anki, така пов'язана інформація називається 'нотаткою', а кожна частина
інформації - 'полем'. Отже, ми можемо сказати, що цей тип нотатки має три поля:
Французька, Англійська і Сторінка.

Щоб додати та редагувати поля, під час додавання або редагування нотатки, 
натисніть на кнопку “Поля…​”. Більше інформації про роботу з полями
можна знайти у параграфі
[Пристосовування полів](editing.md#Пристосовування-полів).

### Типи карток

Для того, щоб Anki створював картки на основі наших нотаток, необхідно дати
йому план, у якому буде вказано які поля повинні показуватися спереду і ззаду
кожної картки. Цей план називається 'тип картки'. Кожен тип нотатки може мати
один або кілька типів карток; коли Ви додаєте нотатку, Anki створить по одній
картці для кожного типу картки.

Кожний тип картки має два 'шаблони', один для запитання і один для відповіді.
У наведеному вище французькому прикладі, ми хотіли щоб картка для розпізнавання
виглядало наступним чином:

    П: Bonjour
    В: Привіт
       ст. №12

Щоб отримати такий вигляд, ми можемо зробити наступні шаблони для запитання і
відповіді:

    П: {{Французька}}
    В: {{Українська}}<br>
       ст. №{{Сторінка}}

Огорнувши ім'я поля подвійними хвилястими дужками, ми просимо Anki замінити
цей блок інформацією, з відповідного поля. Будь-що, що не огорнуте хвилястими
дужками, буде саме так і показано на кожній картці. (Наприклад, при додаванні
нового матеріалу нам не потрібно друкувати "ст. №" у полі Сторінка - цей текст
додасться автоматично до кожної картки.) &lt;br&gt; є спеціальним кодом, який
каже Anki перенести інформацію на наступний рядок; більше про це розказано у
параграфі [Шаблони карток](templates/intro.md).

Створити шаблон для картки відтворення можна схожим чином:

    П: {{Українська}}
    В: {{Французька}}<br>
       {{Сторінка}}

Опісля того, як тип картки буде створено, щоразу, при додаванні нотатки, на
основі вказаного типу буде створюватися картка. Типи карток спрощують
зберігання однорідного вигляду карток і суттєво зменшують кількість зусиль,
які слід затратити на додавання інформації. Іншим їх призначенням є те, що
Anki може впевнитися, що пов'язані картки не з'являються досить близько одна
від одної, і вони дозволяють Вам виправити хибодруки або справжні помилки один
раз та оновити усі пов'язані картки одночасно.

Щоб додати або відредагувати типи карток, натисніть на кнопку "Картки…" під
час додавання чи редагування нотаток. Більше інформації про типи карток
подано у параграфі [Шаблони карток](templates/intro.md).

### Типи нотаток

Anki дозволяє створювати різні типи нотаток, залежно від матеріалу. Кожен тип
нотаток має власний набір полів та типів карток. Створення типів нотаток для
кожної широкої області навчання є хорошою ідеєю. У, згаданому вище прикладі
французької, ми могли створити для вивчення тип нотатки, який називався
"Французька". Якщо ми б хотіли вивчати столиці, то могли б створити для цього
окремий тип нотаток, з такими полями як "Країна" та "Столиця".

Коли Anki перевіряє наявність дублікатів, він порівнює нотатки одного типу.
Таким чином, якщо Ви додасте столицю "Мале" використовуючи тип нотатки
Столиці, то, вивчаючи як вимовляється "мале" французькою, Ви не побачите
повідомлення про наявність дублікату.

Коли Ви створюєте нову колекцію, Anki автоматично додає до неї деякі стандартні
типи нотаток. Ці типи нотаток полегшують новим користувачам роботу з Anki,
однак, для тривалого використання ми все ж радимо створювати власні типи
нотаток для матеріалу, який Ви вивчаєте. Існують наступні стандартні типи
нотаток:

- **Базовий**
  Має поля "Передня сторона" і "Зворотна сторона", і створює одну картку. Текст
  який Ви введете на Передній стороні з'явиться на передній стороні картки, а
  текст, введений на Зворотній стороні - на звороті.

- **Базовий (зі зворотною карткою)**
  Схожа на Базовий, однак створює дві картки для введеного тексту: одну для
  полів перед→зворот, а іншу - зворот→перед.

- **Базовий (з необов'язковою зворотною карткою)**
  Це картка формату перед→зворот з можливістю створення картки зворот→перед.
  Для цього у ній передбачено третє поле "Додати зворотну сторону". Зворотну
  картку буде створено, якщо Ви введете текст у це поле. Детальніше про це
  сказано у параграфі [Шаблони карток](templates/intro.md).

- **Базовий (з вдрукуванням відповіді)**
  Фактично, це є базова картка з додатковим текстовим полем спереду, у яке
  потрібно вдрукувати відповідь. Після перевертання на зворот, введений текст
  буде перевірено та порівняно з відповіддю. Детальніше про це сказано
  у параграфі [Перевірка відповіді](templates/fields.md#Перевірка-відповіді).

- **Закритий текст**
  Тип нотатки який полегшує вибір тексту та перетворення його у закритий текст
  (напр. "Людина ступила на місяць у \[…​\] році" → "Людина ступила на
  місяць у 1969 році"). Детальніше про це сказано у параграфі
  [Закривання тексту](editing.md#Закривання-тексту)

Додати власні типи нотаток або змінити наявні можна з головного вікна Anki,
натиснувши на Інструменти→Керувати типами нотаток.

Нотатки та типи нотаток не обмежуються однією колодою, а є спільними для
цілої колекції. Таким чином, можна мати як різні типи нотаток у одній колоді,
так і згенеровані з однієї нотатки різні картки у різних колодах. Додаючи
нотатки за допомогою кнопки Додати головного вікна, можна обрати майбутній тип
нотатки і колоду, і ці два варіанти вибору є повністю незалежними один від 
одного. Для деяких нотаток можна змінити тип [після створення](browsing.md).

### Колекція

Вашою 'колекцією' є всі матеріали, які зберігаються у Anki: картки, нотатки,
колоди, типи нотаток, параметри колод тощо.

## Спільні колоди

На YouTube можна переглянути відео про [спільні колоди та основи
пригадування](http://www.youtube.com/watch?v=QS2G-k2hQyg&yt:cc=on).

Найпростіше розпочати роботу з Anki, завантаживши, поширену кимсь, колоду карт:

1. Клацніть на кнопку “Отримати спільні колоди”, яка знаходиться внизу під
   списком колод.

2. Коли Ви знайшли потрібну колоду, натисніть на кнопку "Завантажити", щоб
   завантажити пакунок з цією колодою.

3. Зробіть дворазове клацання на завантаженому пакунку щоб завантажити його до
   Anki, або скористайтеся меню Файл→Імпортувати.

Зверніть увагу, що наразі неможливо додавати спільні колоди безпосередньо до
рахунку у AnkiWeb. Спершу Вам потрібно імпортувати їх за допомогою настільної
програми, а тоді синхронізуватися, щоб вивантажити до AnkiWeb.

Створення власної колоди є найефективнішим шляхом для вивчення складних
предметів. Такі предмети як мови чи природничі науки не можна зрозуміти просто
запам'ятовуючи факти - для ефективного навчання вони вимагають пояснень та
розуміння контексту. Більш того, вводячи інформацію власноруч, Ви вирішуєте які
поняття є ключовими, що призводить до кращого розуміння.

Якщо Ви вивчаєте мови, то можете спокуситися завантажити довгий перелік слів та
їх переклад, однак це не наблизить Вас до вивчення мови так само як і
запам'ятовування наукових рівнянь не наблизить до вивчення астрофізики. Щоб
навчатися правильно, Вам необхідні підручники, вчителі або контакт з висловами
реального світу.

    Не вчіть, якщо Ви не розумієте.
    --SuperMemo

Більшість спільних колод створено людьми, які вивчають матеріал за межами
Anki - за допомогою підручників, уроків, ТБ тощо. Вони обирають цікаві точки
з яких починають вчитися і додають їх до Anki. Ці люди не витрачають зусиль на
запис додаткової інформації чи пояснень до карток, оскільки вони вже розуміють
матеріал. Тому, коли хтось інший завантажує їх колоди та намагається ними
скористатися, то опиняється у складній ситуації не маючи додаткової інформації
та пояснень.

Це не означає, що спільні колоди є некорисними - просто для складних предметів
вони повинні використовуватися як 'додатковий' зовнішній матеріал, а не як його
'заміна'. Якщо Ви вчитеся за підручником АВС і хтось має спільну колоду ідей з
АВС, тоді вона є прекрасним рішенням щоб зекономити трішки часу. А для простих
предметів, які є звичайними переліками фактів, як от назви столиць чи
завдання з паб-вікторин, Вам ймовірно, не треба зовнішнього матеріалу. Однак,
якщо Ви спробуєте вивчати складні предмети без зовнішніх матеріалів, то цілком
ймовірно, що результат Вас розчарує.
